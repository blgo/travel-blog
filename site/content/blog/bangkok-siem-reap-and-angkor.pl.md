---
title: 'BANGKOK, SIEM REAP  I  ANGKOR'
description: >-
  Kicia R. i Sir Last poznają nowe oblicze gry w ‘kółko i krzyżyk’, badają krew
  w kierunku ptasiej grypy, a następnie witają Kambodżę
destinations: Kambodża
featured: title_qewlel.jpg
featuredpath: cloudinary
date: 2018-02-14T06:12:26.008Z
type: post
author: Kitty R.
featuredalt: Image hosted by Cloudinary
language: pl
---
Kicia R. i Sir Last spędzają ostatnie kilka tajskich dni w Bangkoku. Gości ich W., człowiek autentyczny we wszystkim co robi, empatyczny, a jednocześnie o ogromnej świadomości własnych potrzeb i granic. Artysta i wojownik w jednym Taju. Wprowadza Kicię R. i Sir Lasta w świat kulinarny, w którym nic się nie marnuje oraz uczy Kicię jeść ryż łyżką. Przez kilka dni rozmowa się bardzo przyjemnie klei. Wspaniały czas!

W dniu wylotu Kicia R. czuje się niemrawo (trochę gorączki, gluty do pasa i biegunka). Liczy w myślach ile komarów tygrysich zabiła w ostatnich dniach. W. zawozi ją więc do szpitala, gdzie pobierają Kici krew oraz wydzielinę z zatok. Do tej pory Kicia nie jest pewna, czemu lekarz podejrzewał u niej ptasią grypę, ale grunt to negatywny wynik, pseudoefedryna oraz antybiotyk na odchodne. I tak, już po dwóch godzinach od wejścia do szpitala, parkingowy z pełną powagą salutuje (!) Kici i stuka obcasami na pożegnanie. 

A potem, proszę państwa, szybki lot i Kambodża. 

Tutaj tajskie przysłowie „gdy znika uśmiech, wiedz, że nóż jest w pobliżu” nie obowiązuje. Tutaj uśmiech na twarzy pojawia się tylko w adekwatnych okolicznościach. Twarze Khmerów uśmiechają się cudnie, ale nie bez przerwy. Kicia ma wrażenie, że jeśli coś będzie nie tak, to można się zorientować  zanim nóż przetnie sytuację. A w Tajlandii dwubiegunowo. Albo uśmiech albo nóż. Oczywiście, że nie zawsze. Oczywiście, że nie wszyscy. Oczywiście, że Kicia hiperboluje. 

Na drzwiach hotelowego pokoju wita Kicię i Sir Lasta ‘no weapons&drugs’ niczym polskie ‘obowiązuje cisza nocna’ lub ‘zakaz gry w piłkę’. Kicia zagaduje P. (gospodarza) o liczne akwaria pełne ryb i rybek przed wejściem do guest house’u (Kicia: ‘_A te rybki to po co?_’ P.: ‘_A lubię!_’ Kicia: ‘_Ale że przynoszą szczęście?’_ P.: ‘_Ja wierzę w ciężką pracę, a nie...’_). Z drugiej strony kadzidełka w przyrecepcyjnym ołtarzyku palą się bez ustanku.  Kici serduszko jest od razu podbite. Już lubi tu być!

W Siem Reap rzucają się Kici w oczy watahy ulicznych psów (Tajlandia to jednak kotowo) oraz wszechobecne dzieci (małe brzdące na plastikowych skuterkach i ciut starsze pomagające w rodzinnych restauracjach). 

Kiedy Kicia R. czuje się zdrowotnie lepsza i gotowa, postanawia z Sir Lastem zobaczyć jeden z cudów świata. Przygoda zaczyna się już w chwili wypożyczenia rowerów. Niby są kółka, kierownica, a nawet blade światełko na dynamo, ale… tego dnia Kicia pedałuje zawzięcie, a rower ledwo się porusza, jakby dopadła go kwadratura kół. 

Kicia R. i Sir Last turlają się na tych rowerach marki Syzyf,od wschodu do zachodu, od upału do upału, czyli odwiedzają różne świątynie. Na Kici największe wrażenie robią długie korytarze z mnóstwem przejść, które  tworzą niewiarygodne złudzenie lustrzanych odbić. Kicia stoi na jednym z końców korytarza i widzi swoje odbicie w przeciwległym końcu (oh wait.. to nie Kici odbicie, tylko inny człowiek, w dodatku mężczyzna). Innymi słowy: zmysł wzroku szaleje! 

Jej ulubioną miejscówką jest jednak rozległe jezioro, przecięte pomostem prowadzącym do jednej z hinduistycznych świątyń. Sama świątynia nie zapiera tchu w piersi, ale droga do niej już tak. Monet w Kambodży! 

Poza tym Kicia R. ma wrażenie, że Angkor jest rewią selfie i portretów. Wszyscy, wszędzie, pozują. Wszyscy. Wszędzie. Ktoś podchodzi do mnicha buddyjskiego, i celuje mu telefonem prosto w twarz.  Cyk! Jest fotka. Kicia obserwuje mnicha, a ten gmera w swoich pomarańczowych szatach, wzdycha, po czym wyciąga papierosa, odpala go i oddala się w krzaki. Magiczne wyobrażenia i stereotypy weryfikuje rzeczywistość. 

A wieczorem Sir Last dostaje wysokiej gorączki i pada. Kicia widzi, że coś nie dane im opuścić Siem Reap. Przedłużając pobyt w guest housie pół żartem pół serio pyta gospodarza P., ile kosztuje wynajem pokoju na miesiąc… 

{{< fancybox "cloudinary" "1the_new_version_noughts_and_crosses_game_vwh8kq.jpg" "    najlepsze kółko i krzyżyk!" "gallery" >}}

{{< fancybox "cloudinary" "1z_wooden_floor_in_Bangkok_bus_fkgbzp.jpg" "    drewniana podłoga w autobusie w Bangkoku, klawo!" "gallery" >}}

{{< fancybox "cloudinary" "2W.and_Sir_Last_delicious_breakfast_kc1onz.jpg" "    W. zabrał nas na przepyszne birmańskie śniadanie" "gallery" >}}

{{< fancybox "cloudinary" "4Lumpini_Park_in_Bangkok_gmuweg.jpg" "    Lumpini Park, Bangkok" "gallery" >}}

{{< fancybox "cloudinary" "5Lumpini_Park_in_Bangkok_fjyiwv.jpg" "    Lumpini Park, Bangkok" "gallery" >}}

{{< fancybox "cloudinary" "6monitor_lizzard_in_Lumpini_Park_pbwkqm.jpg" "    w Praskim dziki i wiewiórki, w Lumpini jaszczury" "gallery" >}}

{{< fancybox "cloudinary" "ang_vwr1u0.jpg" "   Witamy w Angkor Wat" "gallery" >}}

{{< fancybox "cloudinary" "6zzPreah_Khan_lkwb9y.jpg" "    Preah Khan Temple " "gallery" >}}

{{< fancybox "cloudinary" "7aAngkorWat_y4s9nc.jpg" "    Angkor Wat" "gallery" >}}

{{< fancybox "cloudinary" "7AngkorWat_qgvsko.jpg" "    Angkor Wat" "gallery" >}}

{{< fancybox "cloudinary" "8Preah_Khan_r2vqxr.jpg" "    Preah Khan Temple" "gallery" >}}

{{< fancybox "cloudinary" "9aPreah_Khan_sijgoj.jpg" "    Preah Khan Temple" "gallery" >}}

{{< fancybox "cloudinary" "10_g3vwm2.jpg" "    Angkor Wat" "gallery" >}}

{{< fancybox "cloudinary" "11Banteay_Kdei_wv5mth.jpg" "    Banteay Kdei Temple" "gallery" >}}

{{< fancybox "cloudinary" "13Banteay_Kdei_o6gtbs.jpg" "    Banteay Kdei Temple" "gallery" >}}

{{< fancybox "cloudinary" "14Angkor_yfehda.jpg" "    Angkor Wat" "gallery" >}}

{{< fancybox "cloudinary" "17NeakPean_kzoptn.jpg" "   W drodze do świątyni Neak Pean (to samo miejsce co w tytułowym zdjęciu)." "gallery" >}}
